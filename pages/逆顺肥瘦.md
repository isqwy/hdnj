---
title: 逆顺肥瘦
---

## 黄帝问于歧伯曰：余闻针道于夫子，众多毕悉矣！夫子之道，应若失而据，未有坚然者也。夫子之问学熟乎，将审察于物而生之乎？
## 歧伯对曰：圣人之为道者，上合于天，下合于地，中合于人事，必有明法，以起度数，法式检押，乃后可传焉！故匠人不能释尺寸而意短长、废绳墨而起平水也。工人不能置规而为圆、去矩而为方，知用此者，固自然之物，易用之教，逆顺之也。
## 黄帝曰：愿闻自然奈何？
## 歧伯曰：临深决水，不用功力而水可竭也；循堀决卫，而经可通也；此言气之滑涩、血之清浊，行之逆顺也。
## 黄帝曰：日愿闻人之黑白、肥瘦、小长、各有数乎？
## 歧伯曰：年质壮大，血气充盈，肤革坚固，因加以邪，刺此者，深而留之，此肥人也；广肩腋、项肉、厚皮而黑色、唇临临然，其血黑以浊，其气涩以迟，其为人也贪而取与；刺此者，深而留之，多益之数也。
## 黄帝曰：刺瘦人奈何？
## 歧伯曰：瘦人者，皮薄、色少、肉廉廉然，薄唇，轻言，其血清，气滑，易脱于气，易损于血；刺此者，浅而疾之。
## 黄帝曰：刺常人奈何？
## 歧伯曰：视其白黑，各为调之，其端正敦厚者，其血气和调；刺此者，无失常数也。
## 黄帝曰：刺壮土真骨者，奈何？
## 歧伯曰：刺壮士真骨、坚肉、缓节、监监然，此人重则气涩、血浊，刺此者，深而留之，多益其数；劲则气滑、血清，刺此者，浅而疾之。
## 黄帝曰：刺婴儿奈何？歧伯曰：婴儿者，其肉脆、血少、气弱；刺此者，以毫针浅刺而疾发针，日再可也。
## 黄帝曰：脉行之逆顺奈
## 黄帝曰：临深决水，奈何？
## 歧伯曰：血清、气浊，疾写之，则气竭焉！
## 黄帝曰：循掘决冲，奈何？
## 歧伯曰：血浊、气涩，疾写之，则经可通也。
## 黄帝曰：脉行之逆顺，奈何？
## 歧伯曰：手之三阴，从藏走手；手之三阳，从手走头；足之三阳，从头走足；足之三阴，从足走腹。
## 黄帝曰：少阴之脉独下行，何也？
## 歧伯曰：不然。夫冲脉者，五藏六府之海也；五藏六府皆禀焉！其上者，出于颃颡，渗诸阳，灌诸精；其下者，注少阴之大络，出于气街，循阴股内廉，入腘中，伏行骭骨内，下至内踝之后属而别。其下者并行少阴之经，渗三阴；其前者，伏行出跗属，下循跗，入大指间，渗诸络而温肌肉。故别络结则跗上不动，不动则厥，厥则寒矣！
## 黄帝曰：何以明之？歧伯曰：五官导之，切而验之，其非必动，然后乃可明逆顺之行也。
## 黄帝曰：窘乎哉！圣人之为道也，明于日月，微于毫厘，其非夫子，孰能道之也。
