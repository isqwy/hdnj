---
title: 六气标本所从
---

## 帝曰：六气标本，所从不同，奈何？
## 岐伯曰：气有从本者，有从标本者，有不从标本者也。
## 帝曰：愿卒闻之。
## 岐伯曰：少阳太阴从本，少阴太阳从本从标，阳明厥阴，不从标本，从乎中也。故从本者，化生于本，从标本者，有标本之化，从中者，以中气为化也。
## 帝曰：脉从而病反者，其诊何如？
## 岐伯曰：脉至而从，按之不鼓，诸阳皆然。
## 帝曰：诸阴之反，其脉何如？
## 岐伯曰：脉至而从，按之鼓甚而盛也。 是故百病之起，有生于本者，有生于标者，有生于中气者，有取本而得者，有取标而得者，有取中气而得者，有取标本而得者，有逆取而得者，有从取而得者。逆，正顺也。若顺，逆也。故曰：知标与本，用之不殆，明知逆顺，正行无问。此之谓也。不知是者，不足以言诊，足以乱经。故《大要》曰：粗工嘻嘻，以为可知，言热未已，寒病复始，同气异形，迷诊乱经，此之谓也，夫标本之道，要而博，小而大，可以言一而知百病之害，言标与本，易而勿损，察本与标，气可令调，明知胜复，为万民式，天之道毕矣。