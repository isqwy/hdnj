---
title: 赵衡序
---

## 武力诸技术率皆托始达摩，而支分派别、真以伪杂，或利用而不良于观，或上下进退善为容而用焉，辄窒因以致败，则传受其要也，拳法门内人言以太极为第一门，而世俗所传绵掌、八极十二节，充其量不过一匹夫之所能。其专事吐纳导引，若五禽、八段锦、造次敌至手足无措，又无以应变，唯形意体本太极，扩而发之，不穷于用，且年过可学，一介儒生下至妇人女子力无不可为者，而缓衣博带无择技之至者进乎道，而通乎神，佝偻丈人承蜩累五丸不坠，犹掇吕梁丈夫蹈水与齐俱入与汩偕出，疱丁十九年解牛数千，刀刃若新发于硎，庄子固多寓言抑其遂无其事，而故为此倜傥以自快其所托也！书中所称拳法大师郭云深，某尝闻其力能摧壁、又令五壮佼拄巨竿于腹，一鼓气，五人者皆倒退于五六步外，扑地跌坐，顾终身未尝以所长加人，隐死茶肆。孙君既为其再传弟子，渊源所自，术业之精，不问可决也。往岁某见有写本《五公山人》，新城王馀佑所著、刀法拳术心窃好之，而未暇录福以存，曶曶今二十年，十三刀法已梓行，不复能忆其拳术，亶忆其主要曰：意、气、力，而力不自力、他人之力皆其力，道在用藉，极其所至，可以撼山洒海，轩柱天地，凡意气之所至皆力之所至。与今孙君所传是不同出一原。抑原一而异其支与流裔？孙君当能知其所以然。凡所与游，倘有录传其书者，尚望转以相告，勿秘藏也。

 

民国四年五月湘帆赵衡序 
## [[艾毓宽序]]
