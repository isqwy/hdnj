---
title: 阴阳清浊
---

## 黄帝曰：余闻十二经脉以应十二水者，其五色各异，清浊不同，人之血气若一，应之奈何？
## 歧伯曰：人之血气苟能为一，则天下为一矣！恶有乱者乎？
## 黄帝曰：余闻一人，非问天下之众。
## 歧伯曰：夫一人者，亦有乱气；天下之众，亦有乱人，其合为一耳。
## 黄帝曰：愿闻人气之清浊？
## 歧伯曰：受榖者浊，受气者清，清者注阴，浊者注阳，浊而清者上出于咽，清而浊者则下行，清浊相干，命曰：乱气。
## 黄帝曰：夫阴清而阳浊，浊者有清，清者有浊，清浊别之，奈何？
## 歧伯曰：气之大别，清者上注于肺，浊者下走于胃；胃之清气，上出于口；肺之浊气，下注于经，内积于海。
## 黄帝曰：诸阳皆浊，何阳独甚乎？
## 歧伯曰：手太阳独受阳之浊，手太阴独受阴之清，其清者，上走空窍；其浊者，独下行诸经。诸阴皆清，足太阴独受其浊。
## 黄帝曰：治之奈何？
## 歧伯曰：清者其气滑，浊者其气涩，此气之常也。故刺之(阴)者深而留之，刺阳者浅而疾之，清浊相干者，以数调之也。
## [[阴阳系日月]]
