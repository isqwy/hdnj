---
title: 五癃津液别
---

## 黄帝问于歧伯曰：水榖入于口，输于肠胃，其液别为五：天寒衣薄则为溺与气，天热衣厚则为汗，悲哀气并则为泣，中热胃缓则为唾，邪气内逆则气为之闭塞而不行，不行则为水胀，余知其然也，不知其何由生？愿闻其道？
## 歧伯曰：水榖皆入于口，其味有五，各注其海，津液各走其道，故三焦出气以温肌肉、充皮肤，为其津，其流而不行者为液；天暑衣厚则腠理开，故汗出；寒留于分肉之间，聚沬则为痛；天寒则腠理闭，气湿不行，水下留于膀胱，则为溺与气。
## 五脏六府，心为之主，耳为之听，目为之候，肺为之相，肝为之将，脾为之卫，肾为之主外。故五藏六府之津液，尽上渗于目，心悲气并则心系急，心系急则肺举，肺举则液上溢；夫心系与肺不能常举，乍上乍下，故欬而泣矣！
## 中热则胃中消榖，消榖则虫上下作，肠胃充郭，故胃缓，胃缓则气逆，故唾出。五津之榖液和合而为膏者，内渗入于骨空，补益脑髓，而下流于阴股。
## 阴阳不和则使液溢而下流于阴，髓液皆减而下，下过度则虚，虚故腰背痛而胫酸；阴阳气道不通，四海塞闭，三焦不写，津液不化、水榖并行肠胃之中，别于回肠，留于下焦，不得渗膀胱则下焦胀，水溢则为水胀，此津液五别之逆顺也。
## [[五阅五使]]
