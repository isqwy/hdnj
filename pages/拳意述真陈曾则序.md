---
title: 拳意述真陈曾则序
---

## 孙禄堂先生以形意,八卦,太极拳术教授后学,恐久而失其真也,乃作拳意述真述先辈传授之精意,而加以发挥,竣稿后,命余序之三家之术,其意本一,大抵务胜人尚气力者,源失之浊,不求胜于人,神行机圆,而人亦莫能胜之者,其源则清,清则技与道合,先生是书皆合乎道之言也,先生学形意拳术,拜李奎垣先生之门,李之师为郭先生云深,而先生实学于郭,从之最久,幼弃其业,随之往来各省,郭先生骑马而驰,先生手揽马尾步追其后,奔逸绝尘,日常行百余里,至京师,闻程先生廷华精八卦拳术,董海川先生之徒也,往访焉又绝受其术,程先生赞先生曰：此子敏捷过人,人亦乐授之,早从郭暮依程,如是精练者数年，游行郡邑,闻有艺者必造访,或不服与较,而先生未尝负之,故郭、程二先生赞曰:此子真能不辱其师,先生年五十余居京师,有郝先生为桢者,自广平来,郝善太极拳术,又问其意,郝先生曰:异哉,吾一言而子通悟,胜专习数十年者,故先生融会三家,而能得其精微,今笔之于书,表章先辈,开示后学,明内家道艺无二之旨,动静交修之法,其理深矣,其说俱备于书,阅者自知之。余因此略述先生得道之由,以见先生是书乃苦功经历所得者,非空言也。

民国十二年岁次癸亥仲冬蕲水陈曾则序
## [[拳意述真吴心谷序]]
