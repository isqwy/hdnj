---
title: 海论
---

## 黄帝问于歧伯曰：余闻刺法于夫子，夫子之所言，不离于营、卫、血、气、夫十二经脉者，内属于府藏，外络于肢节，夫子乃合之于四海乎？歧伯答曰：人亦有四海、十二经水。经水者，皆注于海；海有东、西、南、北、命曰：″四海″。
## 黄帝曰：以人应之(四海)，奈何？歧伯曰：人有髓海，有血海、有气海、，有水榖之海，凡此四者，以应四海也。
## 黄帝曰：远乎哉！夫子之合天地四海也，愿闻应之奈何？歧伯答曰：必先明知阴阳、表里、荥输所在，四海定矣！
## 黄帝曰：定之奈何？歧伯曰：胃者，水榖之海也，其输上在气冲，下至三里；冲脉者，为十二经之海，其输上在于大杼，下出于巨虚之上下廉；膻中者，为气之海，其输上在于柱骨之上下，前在于人迎；脑为髓之海，其输上在于其盖，下在风府。
## 黄帝曰：凡此四海者，何利？何害？何生？何败？歧伯曰：得顺者生，得逆者败，知调者利，不知调者害。
## 黄帝曰：四海之逆顺奈何？歧伯曰：气海有余者，气满胸中、悗息、面赤，气海不足，则气少不足以言；血海有余，则常想其身大，怫然不知其所病；血海不足，亦常想身小，狭然不知其所病；水榖之海，有余则腹满；水榖之海，不足则饥，不受榖食；髓海，有余则轻劲，多力自度；髓海不足，则脑转、耳鸣、胫酸、眩冒、目无所见、懈怠、安卧。
## 黄帝曰：余已闻逆与顺矣！调之奈何？歧伯曰：审守其输，而调其虚实，无犯其害，顺者得复，逆者必败。
## 黄帝曰：善！
## [[五乱]]
