---
title: 形意拳自序
---

## 余从禄堂先生学形意拳术，将及四载，始知势简而意精，学易而习难无过于形意者矣。夫日月往来而明生，寒暑往来而岁成，造化一阴阳屈伸之理，形意有往体有来体，于顺中而求逆，一屈一伸不运气而气充，不加力而力无穷，究其功之所至，合阴阳参造化而与太极同体，故先生是书，首论太极之体，昧者不察，乃言形意非太极，岂知拳术精微之理乎？盖能得浑圆一气力之意则合乎太极、式与法其粗焉者也，世之习太极拳术者，未得浑圆一气力之意，虽能演长拳及十三势之形又焉得谓之太极也。先生兼明形意、八卦、太极三家，故能合冶一炉而参论之，好拳术者虚心研察其益于身心岂浅鲜哉。已未春三月郸水陈曾则序
## 自序闻之，有天地然后有人民，有人民然后有庶事，有庶事而后万民乐业。此自然之趋势也。然所以富强之道，在乎黎庶之振作，振作之主义在精神。若无精神，则弱矣，人民弱，国何强。欲图国强，须使人民勿论何界，以体操为不可缺之一科，如此则精神振矣，国奚不强。前此，文武分歧，文人鄙弃武术，武人不精文理。此其中似有畛域之分焉。今国家振兴，庶务百度维新，学校之中加入拳术一门。俾诸生文武兼进，可谓法良意美已。余幼而失学，即喜习武事，并非图猛力过人之勇，止求有益卫生之功，不以气粗力猛为勇而以不粗不猛刚柔相济而为勇也。人有言曰：“武学与文学一理”。理既同，则何分轻重？然文学之士所以不讲武术者，实因有粗猛不雅之弊耳。余于形意一门稍窥门径，内含无极、太极、五行、八卦起点诸法，探原论之，彼太极、八卦二门及外家、内家两派，虽谓同出一源可也，后世渐分门类，演成各派，实亦势使之然耳。余习艺四十余年，不揣固陋，因本闻之吾师所口授暨所得旧谱加以诠释，盖亦述而不作之意也。余尝闻吾师云：“形意拳创自达摩祖师，名为内经，经至宋岳武穆王发明，后元明二代，因无书籍几乎失传。当明末清初之际，有蒲东诸冯人姬公，先生讳际可，字隆风，武艺高超。经历有年，适终南山得武穆王拳谱数编，融会其精微奥妙，后传授曹际武先生。曹先生即康熙癸西科武试联捷三元，供职陕西靖远总镇者是也。先生致仕后，别无所好，惟以平生工夫授人而娱余年，以技传戴龙邦先生（山西人）。戴龙邦先生传李洛能先生（直隶人）。李洛能先生相传郭云深（直隶人）、刘奇兰（直隶人）、宋世荣（直隶人）、车毅斋（山西人）、白西园（江苏人）诸先生。诸先生各收门徒。郭云深先生传李魁元、许占鳌诸先生；刘奇兰先生传李存义、耿继善、周明泰诸先生”。余侍李魁元先生为师从学数载，曾在北京白西园先生处，得见岳武穆王拳谱，并非原本，系后人录抄，所论亦不甚详，惜无解释之词，只篇首有跋数行。余一是顿开茅塞，立愿续述完备，明知学术谫陋，无所发明，窃仿此谱，深心研究，再照此拳各势，一一著载成书，实无文法可观，于吾所学，不敢稍有背谬。至其间有未至者，尚望诸同志随时指正为感。

 

中华民国乙卯正月望日保定完县孙福全谨序
## [[形意拳凡例]]
