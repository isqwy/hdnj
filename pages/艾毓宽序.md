---
title: 艾毓宽序
---

## 夫人生于世，享大年康健之乐，莫不得之善修者也。在古有吐纳导引之术，究不免逐偏诡正，圣人病之，今我中华昌运宏开环瀛之内，卫生之说溢焉，然殷忧所抱，恒见赢躯之士，枯形寡神，焦肌之童，瘁体多病，其故何在？实不知修身之道也。因思人生重于完玉，知养其身而不知其所由养，徒侈谈卫身之说庸有济乎？向尝闻之先身而生者先天也，后身而生身后天也。先天之气在肾，后天之气在脾，先天之气为气之体，体主静，故神藏而机静。后天之气为气之用，用主动，故神发而运动，是知内五神臓之水木火土金之五气，循环相生，随天地阴阳五行之气同周流而靡间，于以达诸耳目形骸者神发其智矣，通诸筋骨脉络者精发其华矣，身体坚强灵明贯澈，非善为修持者安能知此。素问曰：上古之人，其知道者法于阴阳，又曰：今时之人逆于生乐起居无节，故半百而衰，又曰：女子七七任脉虚，地道不通，故形坏而无子，是知人之材非同金石，若不善为修持，岂非夭折自取乎？顷者友人孙禄堂先生，持形意拳学示余，且诏之曰：能将此学参悟即可得此拳之妙，能将此拳练有粗得，即可获无穷之益。余披展玩寻，渐悟一二，复请教于先生。先生曰：五行拳者生于无极者也，无极者乃人之无意想，无形朕先天极妙之主体，冲和之本始，太极阴阳动静之初原也。万物之生，负阴抱阳，一物一太极，太极本无极，人之真元所从而来，灵明所从而抱，五行拳生于此而与之通，通则变，完全人身之阴阳而保此灵明者也。永人之天年，畅达人之血脉筋骨，欲从后天反先天而尽卫生之术者也。苟以异端目之远矣，且练此拳非独壮男，即老人童妇皆可随便练习，有百益而无一害，虽以之强我种族可也，余因是言而悟是学，且识先生欲寿世作人，培中国强盛之基，先生之用意可谓大而远矣！然则形意拳根于无极，能与阴阳合德，四时合序，迥非古时吐纳导引之术所可同日而语，尤非今日之技艺家所可望尘也。是学也、先生得诸李魁元先生之口传心授而渊源于宋代岳武穆之发明，远创于达摩祖师，名虽为拳，实则为再造生人之秘钥，寿育世界之宏规，武而兼道，文而不腐，可为至宝。先生手作既成，爰嘱余为序，余恐负先生之意，是以不揣谫陋，聊赘妄语于简端，非敢谓于先生之旨趣有合也。大兴厚菴艾毓宽谨识

## [[形意拳自序]]
