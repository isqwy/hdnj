---
title: 拳意述真自序
---

## 夫道者，阴阳之根，万物之体也。其道未发，悬于太虚之内；其道已发，流行于万物之中。夫道，一而已矣。在天曰命，在人曰性，在物曰理，在拳术曰内劲，所以内家拳术有形意、八卦、太极三派，形式不同，其极还虚之道则一也。易曰：一阴一阳谓之道，若偏阴偏阳皆谓之病。夫人之一生，饮食之不调，气血之不和，精神之不振，皆阴阳不和之故也。故古人创内家拳术，使人潜心玩味，以思其理，身体力行以合其道，则能复其本来之性体。然我国拳术门派颇多，形式不一，运用亦异，毕生不能穷其术，历世不能尽其法。余自幼年好习拳术，性与形意、八卦、太极三派之拳术相近，研究五十余年，得其概要。曾著形意、八卦、太极拳术学，已刊行世。今又以昔年所闻先辈之言，述之于书，俾学者得知其真意焉！三派拳术，形式不同，其理则同；用法不一，其制人之中心而取胜于人者则一也。按一派拳术之中，诸位先生之言论形式亦有不同者，盖其适用或有异耳。三派拳术之道始于一理，中分为三派，末复合为一理，三派亦各有所得也。形意拳之诚一也，八卦拳之万法归一也，太极拳之抱元守一也。古人云：“天得一以清，地得一以宁，人得一以灵，得其一而万事毕矣”。三派之理，皆是以虚无而始，以虚无而终，所以三派诸位先生所练拳术之道，能与儒释道三家诚中、虚中、空中之妙理，合而为一者也。余深恐诸位先生之苦心精诣久而淹没，故述之以供同好，惟自愧学术简陋无文，或未能发挥诸位先生之妙旨，望诸同志随时增补之，以发明其道可也。

民国十二年岁次癸亥直隶完县孙福全序
## 第一章 [[形意拳家小传]]
## 第二章 [[八卦拳家小传]]
## 第三章 [[太极拳家小传]]
## 第四章 [[形意拳]]
##
