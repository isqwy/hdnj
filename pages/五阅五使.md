---
title: 五阅五使
---

## 黄帝问于歧伯曰：余闻刺有五官、五阅，以观五气；五气者，五藏之使也，五时之副也。愿闻其五使当安出？
## 歧伯曰：五官者，五藏之阅也。
## 黄帝曰：愿闻其所出，令可为常。
## 歧伯曰：脉出于气口，色出于明堂，五色更出以应五时，各如其常，经气入藏，必当治里。
## 帝曰：善！五色独决于明堂乎？
## 歧伯曰：五官以辨，阙庭必张，乃立明堂，明堂广大，蕃蔽见外，方壁高基，引垂居外，五色乃治，平博广大，寿中百岁；见此者，刺之必已；如是之人者，血气有余，肌肉坚致，故可苦以针。

黄帝曰：愿闻五官？

歧伯曰：鼻者，肺之官也；目者，肝之官也；口唇者，脾之官也；舌者，心之官也；耳者，肾之官也。

黄帝曰：以官何候？

歧伯曰：以候五藏：故肺病者，喘息、鼻张；肝病者，眦青；脾病者，唇黄；心病者，舌卷短、颧赤；肾病者，颧与颜黑。

黄帝曰：五脉安在？五色安见？其常色殆者如何？

歧伯曰：五官不辨，阙庭不张，小其明堂，蕃蔽不见，又埤其墻，墻下无基，垂角去外，如是者，虽平常殆；况加疾哉！

黄帝曰：五色之见于明堂，以观五藏之气，左右高下，各有形乎？

歧伯曰：府藏之在中也，各以次舍，左右上下，各如其度也。
