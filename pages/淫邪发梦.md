---
title: 淫邪发梦
---

## 黄帝曰：愿闻淫邪泮衍，奈何？
## 歧伯曰：正邪从外袭内而未有定舍，反淫于藏，不得定处，与营卫俱行，而与魂魄飞扬，使人卧不得安而喜梦；气淫于府，则有余于外，不足于内；气淫于藏，则有余于内，不足于外。
## 黄帝曰：有余不足，有形乎？
## 歧伯曰：阴气盛，则梦涉大水而恐惧；阳气盛，则梦大火而燔焫；阴阳俱盛，则梦相杀；上盛，则梦飞，下盛，则梦堕；甚饥，则梦取；甚饱，则梦予；肝气盛，则梦怒；肺气盛，则梦恐惧、哭泣、飞扬；心气盛，则梦善笑、恐畏；脾气盛，则梦歌乐、身体重不举；肾气盛，则梦腰脊两解不属。凡此十二盛者，至而写之，立已。
## 厥气客于心，则梦见邱山烟火；客于肺，则梦飞扬、见金铁之奇物；客于肝，则梦山林树木；客于脾，则梦见邱陵、大泽、坏屋、风雨；客于肾，则梦临渊，没居水中；客于膀胱，则梦游行；客于胃，则梦饮食；客于大肠，则梦田野；客于小肠，则梦聚邑、冲衢；客于胆，则梦斗讼、自刳；客于阴器，则梦接内；客于项，则梦斩首；客于胫，则梦行走而不能前、及居深地苑中；客于股肱，则梦礼拜起；客于胞，则梦溲便。凡此十五不足者，至而补之，立已也。
## [[顺气一日分为四时]]
