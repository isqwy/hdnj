---
title: 形意三体学
---

## 三体者，天地人三才之象也，在拳中为头手足是也。三体又各分三节：腰为根节（在外为腰，在内为丹田），脊背为中节（在外为脊背，在内为心），头为梢节（在外为头，在内为泥丸）。肩为根节，肘为中节，手为梢节。胯为根节，膝为中节，足为梢节。三节之中各有三节也。此理乃合洛书之九数，丹书云：道自虚无生一生，便从一气产阴阳，阴阳再合成三体，三体重生万物张，此之谓也。所谓虚无一气者，乃天地之根，阴阳之宗，万物之祖，即金丹是也。亦即形意拳中之内劲也。世人不知形意拳中内劲为何物，皆于一身有形有象处猜想，或以为心中努力，或以为腹内运气，如此等类，不胜枚类，皆是抛砖弄瓦，以假混真。故练拳者如牛毛，成道者如麟角，学者不可不深察也。以后演习操练，万法皆出三体势，此势乃入道之门。形意拳中之总机关也(见三体图)。

## [[形意演习之要义]]
